---
layout: post
title: انتشار فصل اول کتاب لاوکرفت و فلسفه
date: 2025-10-28 15:42:00 +0200
lang: fa
author: amirhossein
categories:
  - یادداشت شخصی
tags:
  - گراهام-هارمن
  - OOO
  - speculative-realism
render_with_liquid: false
media_subpath: /assets/img/posts/2025-10-28-graham-marman-book-lovecraft
image: lovecraft.jpg
mermaid: true
description: قسمت هشتم از بخش اول کتاب لاوکرفت و فلسفه
draft: true
---


## فایل‌های مرتبط

- [Weird Realism - نسخه موبایل - فارسی PDF](/assets/pdf/2025-10-28-graham-marman-book-lovecraft/mobile-version.pdf)
- [Weird Realism - نسخه اصلی PDF](/assets/pdf/2025-10-28-graham-marman-book-lovecraft/Weird-Realism-Lovecraft-and-Philosophy.pdf)
- [Weird Realism - نسخه فارسی PDF](/assets/pdf/2025-10-28-graham-marman-book-lovecraft/Weird-Realism-Lovecraft-and-Philosophy-persion.pdf)


###  «دربارۀ تباهی»:

> _**On Ruination**_

یکی از همکلاسی‌هایم در دانشگاه از استادی شوخ‌طبع خواست تا فلسفۀ ریچارد رورتی را توضیح دهد. پاسخ استاد این بود: « اساساً، همه چیز رو بی‌اعتبار می‌کنی، چیزی که می‌مونه پراگماتیسم و دموکراسی آمریکاییه». در اینجا نمونۀ‌ دیگری از نقد از طریق سرراست‌سازی(literalizin)) داریم. هرچند ممکن است درباره منصفانه بودن  این خلاصه از کارنامة  فکریِ رورتی اختلاف‌نظر  وجود داشته باشد، این چکیده چنان ویرانگر است که ارزش رورتی را باید با این معیار سنجیده شود که تا چه اندازه اثرش قادراست از این سرراست‌سازی جان سالم به در ببرد.

همچنین می‌بینیم که _لطیفه‌ها_ در برابر سرراست‌سازی  بسیار آسیب‌پذیرند؛ امری که تقریباً همیشه آن‌ها را خراب می‌کند. لطیفۀ‌ ساده‌ای را در نظر بگیرید که چند سال پیش در یک نظرسنجی‌، به عنوان محبوب‌ترین لطیفۀ مردم بلژیک انتخاب شده (لطیفه‌های محبوبِ سایر ملل بدتر بودند): « سه نوع آدم داریم: اونایی که می‌تونن بشمرن، و اونایی که نمی‌تونن.» این اظهارنظر نسبتاً طنزآمیز می‌تواند دست‌کم به دو روش مختلف خراب شود. یکی از راه‌ها این است که آن را تبدیل کنیم به به یک جملۀ سرراستِ عاری از هر گونه پارادوکس: «_دو_ نوع آدم داریم: اونایی که می‌تونن بشمرن، و اونایی که نمی‌تونن.» اینجا فقط یه دسته‌بندی پیش‌پاافتاده داریم، نه یه لطیفه. راه دیگرِ خراب کردن لطیفه، توضیح آن با جزئیاتِ بیش از حد است: « سه نوع آدم داریم: اونایی که می‌تونن بشمرن، و اونایی که نمی‌تونن. نکتۀ خنده‌دار اینه که فردی که لطیفه رو میگه، انگار خودش نمی‌تونه درست بشمره! دیدین گفت سه نوع، ولی فقط دو گزینه داد؟ در واقع لطیفه درباره خودشه!» این ویژگیِ مشترکِ لطیفه‌ها و ترفندهای شعبده بازی است: در جامعۀ جهانی شعبده‌بازان، این اعتقاد مرسوم است که رازِ ترفندها را نباید با افرادی که شعبده‌باز نیستند، در میان گذاشت. به شیوه‌ای مشابه، بدن‌های نیمه‌پوشیده  معمولاً جذاب‌تر از بدن‌های کاملاً عریان‌اند. یک کُلُنی برهنه‌‌گرا، که پُر از صحبت‌هایِ صریحِ جنسی است، به‌سختی می‌تواند از دنیای روزمرۀ اشاراتِ پوشیده(clothed)، تحریک‌کننده‌تر باشند.

اما راه‌های دیگری هم، غیر از سرراست‌سازی(literalization)، برای خراب کردنِ جملات، لطیفه‌ها، ترفندهای شعبده‌بازی، عشق(eros)، و یا هر چیز دیگری وجود دارد. بیایید قطعه‌ای از نیچه، که نثری دلنشین دارد را در نظر بگیریم، که ممکن است بزرگ‌ترین صاحبِ سبک ادبی در تاریخ فلسفه باشد (رقیب اصلی او مطمئناً افلاطون خواهد بود). نیچه در _«آنک انسان»_ (Ecce Homo) درباره شکسپیر می‌نویسد: « انسان چه رنجی باید کشیده باشد که چنین نیازی به لودگی داشته باشد!» (What must a man have suffered to have such need of being a buffoon!)(45). اینجا یک نمونه‌ی عالی از نثر نیچه داریم- نغز، مختصر و به طرزِ لذتبخشی پارادوکسیکال. اما تصور کنید که نیچه یک سرراست‌سازِ(literalizer) ملال‌آور بود که نمی‌دانست کجا باید حرفش را تمام کند. در این شرایط، شاید این طور می‌نوشت: « انسان چه رنجی باید کشیده باشد، که چنین نیازی به لودگی داشته باشد! زیرا اگرچه انتظار داریم آثار شکسپیر بازتاب مستقیم شخصیتش باشند، روان‌شناسی مدرن درس دیگری می‌دهد. زیرا، درواقع، آنچه مردم می‌نویسند اغلب _برخلاف_ چیزی است که درون‌شان احساس می‌کنند. در مورد شکسپیر، لودگی او در کُمدی‌هایش، درواقع، تلاشی برای جبران کردنِ تجربه‌هایِ دردناکی است که با نمایشی ظاهری از شادمانی همراه است.»

مگر اینکه این شخص، معلم دبستان باشد، که سعی دارد برای کودکان چیزها را روشن کند. این کار او، آفتِ گفت‌وگوهای اجتماعی است که با ملال، نکاتی را توضیح می‌دهد که پیشاپیش برای همگان واضح است. او معادلِ همان ساده‌سازِ پیش‌پاافتاده‌‌ای است که شعر هولدرلین را این‌گونه می‌فهمید: «شاید راه نجات همین نزدیکی‌ها باشد.» اما کنایی‌بودن(allusive)، تنها هدف نویسنده نیست، و تبدیل کنایه‌ به جمله‌ای لفظی(literal statement) تنها راه ازبین بردن یک سخن درخشان نیست. درکنار فردِ ملال‌آوری که توصیف شد، می‌توانیم شخصیت‌های دیگری اضافه نیز کنیم، که آنها هم قادراند اظهار نیچه را به سمت تباهی سوق دهند:

• ساده‌لوح:

«شکسپیر چقدر خوشحال بوده که این‌قدر لودگی می‌کرده!»

(اینجا پیچش پارادوکس، به نفعِ تطبیق سطحی بین زندگی و اثر نویسنده از بین می‌رود.)

• کینه‌توز قضاوت‌گر:

« انسان چه رنجی باید کشیده باشد که چنین نیازی به لودگی داشته باشد! باید بگم، که این نیاز شکسپیر به لودگی برای جلب محبت دیگران، کمی رقت‌انگیز است.»

(فاصلۀ خونسرد و نگاه بی‌طرف نیچه به رنج انسانی، در مردابی از تلخی‌‌های شخصی غرق می‌شود.)

• دو‌دل:

«انسان چه رنجی باید کشیده باشد که چنین نیازی به لودگی داشته باشد! حداقل از این مطمئنم. احتمال می‌دم که او واقعاً خوشحال بوده. نمی‌تونم یکی رو با اطمینان انتخاب کنم.»

(اینجا قاطعیت شجاعانۀ نیچه از دست می‌رود.)

• خودبین:

«انسان چه رنجی باید کشیده باشد که چنین نیازی به لودگی داشته باشد! ولی من اصلاً این‌طور نیستم؛ شخصاً رویکرد متعادلی به زندگی دارم و نیاز به جبران افراطی ندارم.»

(علاقه پُر جوش و خروش نیچه به به دنیای بیرونی جای خود را به خودشیفتگی پیش‌پاافتادۀ خیابانی می‌دهد.)

• ساده‌لوح عامه‌پسند:

«هر وقت اون صحنه‌های خنده‌دار رو می‌بینم، گول نمی‌خورم. می‌دونم بیلیِ پیر یه چیزی تو گلوش گیر کرده!»

(در اینجا، ظرافت اشرافیِ سبک نیچه را یکسره از دست می‌دهیم.)

• پُرگو:

« چه رنجی باید کشیده باشند افرادی مانند شکسپیر، مولیر، آریستوفان، پلائوتوس، مناندر، جوونال، رابله و برشت که این‌چنین به لودگی روی آورده‌اند!»

(دیگر شکسپیر به‌عنوان چهره‌ای یگانه خطاب نمی‌شود، در عوض، ما گزاره‌ای گیج‌کننده و بلندبالایی درباره‌ی فهرستی از نویسندگان کمیک داریم.)

• مُلا لُغتی:

«نمایشنامه‌های شکسپیر، نمونه‌هایی از عاطفۀ بازیگوشانه را نشان می‌دهند که، تا حدی، نشانگر وارونگیِ حالتِ "واقعی" ذهن او است. پژوهش‌های زیادی در این زمینه انجام شده، اما بررسی کامل آن فراتر از دامنۀ این مقاله است. نگاه کنید به :جانسون ۱۹۹۴الف، ماینر و شالتگروور و همکاران ۱۹۹۷.» (این شخصیت، جنبه‌هایی از دودل و هم سرراست‌سازِ ملال‌آورِ اصلی را ترکیب می‌کند.)

بر اساس اصل معروف کارل پوپر، یک نظریه‌ تنها زمانی علمی است که بتوان آن را ابطال کرد. من فراتر می‌روم و می‌گویم : نه‌تنها یک گزاره‌ زمانی موثر است که بتوان آن را خراب کرد، بلکه جمله‌ای از کیفیت بالاتری برخوردار است که به بتوان آن را با روش‌های بیشتری خراب کرد.

از همۀ اینها گذشته، این واقعیت که گزاره‌ای، قابل خراب شدن است، به این معنا است که این اتفاق هنوز رخ نداده است. همچنین به این معناست که می‌توانیم از تباهی ‌های محتمل ، و بهبود‌های محتمل، به‌عنوان روشی برای تحلیلِ تأثیراتِ یک جمله ادبی استفاده کنیم. بخش دوم کتاب حاضر، بارها از این روش استفاده خواهد کرد.
