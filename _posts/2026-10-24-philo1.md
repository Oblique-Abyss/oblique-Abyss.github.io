---
layout: post
title: در باب فلاسفه‌ی جدید
date: 2025-10-23 15:42:00 +0200
lang: fa
author: amirhossein
categories:
  - فلسفه
tags:
render_with_liquid: false
media_subpath:
image:
mermaid: true
description: در باب فلاسفه‌ی جدید؛ گفت‌وگویی با ژیل دلوز | ترجمه‌ی سروش سیدی
draft: true
---




***


... ژورنالیسم، از طریق رادیو و تلویزیون، هرچه بیشتر به توانایی خود در خلق رخدادها پی برده است (واترگیت و امثالهم). و همانطور که ژورنالیسم  رخدادهای خارجی را کمتر و کمتر مورد توجه قرار می‌دهد، چرا که خودش رخدادهای بسیار خلق می‌کند، همچنین هرچه کمتر نیاز دارد به رجوع به تحلیل خارجی، از جمله آراء «روشنفکران» و «نویسندگان». ژورنالیسم تفکری خودآیین و بسنده درون خویش کشف کرده است. به همین دلیل است که اگر این خط استدلال را تا نهایتش دنبال کنیم، [به این نتیجه می‌رسیم] که خود کتاب کمتر از یادداشتی که روزنامه در باب آن منتشر کرده یا مصاحبه‌ای که از پس آن می‌آید ارزش دارد. این‌گونه روشنفکران و نویسندگان، حتی هنرمندان، مجبور می‌شوند بدل به ژورنالیست شوند، اگر بخواهند که تسلیم هنجارها باشند. این یک‌ جور تفکر جدید است، تفکر مصاحبه‌ای، تفکر گفتگویی، تفکری که در تیتر روزنامه‌ها شکل می‌گیرد. می‌توان کتابی را تصور کرد که در مورد یک ستون روزنامه نوشته شده باشد، ولی بالعکس‌اش را نه. روابط قدرت میان ژورنالیست‌ها و روشنفکران سراسر دگرگون شده است. همه‌چیز با تلویزیون آغاز شد، و ویراست‌های مخصوصی که در پی رام‌کردن روشنفکران بودند. رسانه‌ها دیگر به روشنفکران نیازی ندارند. مقصودم این نیست که این واژگونی، این رام‌کردن روشنفکران، مایه‌ی مصیبت است. روند امور اینطور است: دقیقا وقتی که نوشتن و فکرکردن داشتند عملکرد مؤلف را رها می‌کردند، وقتی که خلّاقیت دیگر برای فعال‌شدن نیاز به عملکرد مؤلف نداشت، عملکرد مؤلف به تصرّف رادیو و تلویزیون درآمد، و ژورنالیسم. ژورنالیست‌ها بدل به مؤلفان جدید شده‌اند، و نویسندگانی که می‌خواستند مؤلف شوند باید از مسیر ژورنالیست‌ها می‌گذشتند، یا خود بدل به ژورنالیست می‌شدند. عملکردی که  تقریبا بی‌اعتبار شده بود دوباره مدرن شده است و با تغییردادن جایگاه و متعلَّق خود پیروانی جدید یافته است. همین است که تجارت بازاریابی فکری را ممکن می‌سازد. آیا امروز تلویزیون و رادیو و مطبوعات کاربرد دیگری هم می‌توانند داشته باشند؟ البته، اما فلاسفه‌ی جدید علاقه‌ای به این کاربردها ندارند. 

... مشکل من با فلاسفه‌ی جدید این است که کارشان مزخرف است، و این کار رابطه‌ی جدیدی با کتاب و مطبوعات برقرار می‌کند که از بنیاد واپس‌گراست. درست است که جدیدند، اما به بالاترین درجه سازش‌گر و فرمان‌برند. اما فلاسفه‌ی جدید خودشان مهم نیستند. حتی اگر همین فردا محو شوند، تجارت بازاریابی‌شان دوباره و دوباره از سر گرفته خواهد شد. این تجارت نماینده‌ی تسلیم تفکر به رسانه‌هاست. بر همین اساس، تفکر به رسانه‌ها تضمین فکری حداقلی ارائه می‌دهد و آرامش خاطر برای سرکوب هرگونه تلاش خلّاقانه که ممکن است موجب تحوّل رسانه‌ها شود. بحث‌های بی‌بنیادی که در تلویزیون می‌بینیم، و فیلم‌های کارگردانان خودشیفته، منجر به کاهش فرصت‌های هرگونه خلّاقیّت و آفرینش‌گری واقعی در تلویزیون و جاهای دیگر می‌شود. با درنظرگرفتن روابط  قدرت جدید میان ژورنالیست‌ها و روشنفکران، و موضع روشنفکران در قبال رسانه‌ها، می‌خواهم دستوری صادر کنم: امتناع بورزید، خواسته‌های بیشتری را پیش بکشید، به جای مؤلف‌بودن موّلد شوید، مؤلفانی که امروز تنها گستاخی رام‌شدگان را نشان می‌دهند یا نبوغ دلقک‌های مزدور را. بکت و گودار دریافتند که چگونه خلق کنند، و هرکدام به شیوه‌ی متفاوتی چنین کردند. امکانات بسیار زیادی در فیلم، هنرهای سمعی-بصری، علم، کتاب و امثالهم هست. اما فلاسفه‌ی جدید تجسّم مرضی هستند که می‌کوشد این امکانات را خفه کند. هیچ چیز زنده‌ای در کارشان نیست، اما به هدفشان می‌رسند، اگر بتوانند صحنه‌ی مرکزی را برای مدتی طولانی اشغال کنند و بر هرآنچه خلّاقانه‌ است، همچون ملک‌الموت بوسه‌ی مرگ حواله دهند.




[در-باب-فلاسفه‌ی-جدید-ترجمه‌ی-سروش-سیدی](https://apparatuss.com/on-the-new-philosophers/){:target="_blank"}
