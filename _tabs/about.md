---
# the default layout is 'page'
icon: fas fa-info-circle
order: 4
---

 > چگونه توانستیم دریا را بخشکانیم؟ چه کسی به ما اسفنج داد تا افق را پاک کنیم؟ هنگامی که پیوندِ زمین و خورشید را بریدیم، چه کردیم؟ اکنون **_زمین_** به کجا می‌رود؟ و ما را به کجا می‌کشاند؟ آیا از خورشیدها دور نمی‌شویم؟ آیا بی‌وقفه سقوط نمی‌کنیم ـ پیش‌رو، پس‌رو، از کنار، از هر سو؟ آیا دیگر بالا و پایینی هست؟ آیا در نیستیِ بی‌کران سرگردان نشده‌ایم؟ آیا نسیم ِسردِ عدم را بر چهره‌ی خویش حس نمی‌کنیم؟ آیا شبِ جاودان ما را دربرنگرفته است؟ آیا نباید از سپیده‌دم چراغ‌ها را برافروزیم؟ آیا صدای **_گورکنان_** را نمی‌شنویم که خدا را دفن می‌کنند؟ (نیچه)

چه چیزی حیرت را ناممکن کرده است؟ آیا هنوز کسی از «هستنده‌ها» به شگفت می‌آید؟ در این وادی که همه‌چیز به بداهت سپرده شده و «مسامحه» به عادت بدل گشته، آیا مرگ هنوز توانِ بیگانه‌کردنِ ما را دارد؟ علتِ این مسامحه و سهل‌انگاری را باید در همان جایی جُست که قرن ما را از دیگر قرن‌ها جدا می‌کند: در زندگی روزمره؛ جایی که نیرویی پنهان ما را پیوسته به چشم فروبستن، به رو برگرداندن از اشیاء، از مغاک و از مرگ فرا می‌خواند. آیا کسی مانده که برای آنکه مغاک به او بنگرد، خود به مغاک بنگرد؟ یافتنِ هیچ در پسِ چیزها، چرا دیگر حیرتی نمی‌زاید و تنها به خام‌دستی و ابتذال می‌انجامد؟ هرکس باارزش‌ترین چیزش را تباه می‌کند؛ اما آیا مردمانِ امروز هنوز چیزی برای تباه‌کردن دارند؟ آیا چیزی برای بخشیدن یا فداکردن در آنان باقی مانده است؟ آنان تهی شده‌اند ـ هم از بخشش و هم از تجربه.

«نقب» عملِ کاویدنِ ریشه‌های اندیشه است. جملاتم در تیزترین نوکِ این ریشه‌ها نوشته می‌شوند. تنقیب نه هدفی می‌شناسد و نه غایتی؛ تنها می‌کَنَد، زیر پا را خالی می‌کند، حتی زیر پای خویش. به‌جای نور، رو به تاریکی می‌رود ـ اکنون که دیگر نمی‌تواند به ظلمتِ کیهان پناه برد: ژستی ابدی، و شاید بی‌معناتر از خودِ ابدیت. خانه‌ی بوف کور، مینروای کور، اینجاست: زمین ـ قبر ـ سکونتگاهِ نهایی ما؛ تنها مادرِ جاودانه. نه آن «سیب‌زمینی» که به مردمان بی‌عرضه می‌گویند، بلکه خودِ سیب‌زمینی، ریشه‌دار در خاک، ساکنِ تاریکی. اکنون که طبلِ بی‌بنیادی گوش‌هایم را کر کرده است، باید به قعرِ زمین پناه برد، به سکوتِ کهکشان. برای دیدنِ ستاره‌ها باید حفاری کرد؛ برای یافتنِ طلا باید به ژرفای خاک رفت. حتی تاریکیِ زمین نیز ما را زنده نگه می‌دارد: نفت، عصاره‌ی همین ظُلمت است.

اما اینجا کجاست؟ این گویِ آبی که جانورانِ زیرک در آن دانستن را اختراع کردند و پس از چند نفسِ طبیعت تسلیمِ مرگ شدند، کجاست؟ چرا هرگاه پرسشِ «کجا» را متوجهِ خودِ زمین می‌کنیم، پاسخ همانا «ناکجا»ست؟ انسان، هستنده‌ای است که سرچشمه‌ی همه‌ی پرسش‌هایش زمین است. در قرنی که خودِ زمین به فراموشی سپرده شده، آیا می‌توان هنوز قصه گفت؟ زمانی که طبیعت، و با آن زمین، صرفاً به منبعی برای مصرف فروکاسته‌اند، آیا تخیل هنوز می‌تواند مأوا بیابد؟





> Add Markdown syntax content to file `_tabs/about.md`{: .filepath } and it will show up on this page.
{: .prompt-tip }
